---
title: Umelá (ne)produktivita
author: Dávid Jopek
cover: /assets/umela_ne_produktivita.png
tags:
  - AI
---
## KLAMEŠ LEN SAMÉHO SEBA

Hypotetická situácia niekde v paralelnom vesmíre:

Mladý Peťko Horváth dostal v škole za úlohu nájsť všetky prvočísla *p,q* a *r,* pre ktoré platí:

p^2 - (q+r)^2 = 647

Hneď si otvoril Perplexity AI a začal spoznávať vlastnosti prvočísel, ktoré by sa mohli dať využiť. Našiel niekoľko zdrojov, ale boli veľmi dlhé, anglicky a Peťko nevie zase až tak dobre anglicky. Tak si otvoril Scholarcy, aby mu sumarizovalo texty a výsledky hodil do prekladača DeepL. Potreboval si ale urobiť brainstorming a prísť na nápady, ako problém vyriešiť. Otvoril si teda ChatGPT a začal debatovať. Nakoniec, ako najrýchlejšie sa zdalo použiť “brutálnu” silu a nechať počítač nájsť také čísla. Tak požiadal ChatGPT, nech napíše kód, ktorý bude využívať niektoré vlastnosti, o ktorých sa dozvedel, aby našiel čísla, ktoré budú vyhovovať daným podmienkam.

Keď výsledok a postup ukázal učiteľke, dostal iba nepekný pohľad a slová:

**,,Klameš len samého seba!”**

Na prvý pohľad sa môže zdať, že presne toto sa stalo a bude s AI nástrojmi diať. Je to ale naozaj tak?

## POČÍTAČ JE RÝCHLY, AI CHYTRÁ A ČLOVEK VYNALIEZAVÝ ALEBO PREČO POUŽÍVAME KOLESO

Malý Peťko Horváth je v skutočnosti veľmi vynaliezavý chlapec. Peťko bol postavený pred problém a jeho úlohou bolo, vyriešiť ho (nikde však nebolo napísané ako). Tak Peťko začal hľadať rôzne spôsoby, ako to vyriešiť a začal na to využívať rôzne [nástroje](https://share-docs.clickup.com/25598832/d/h/rd6vg-14247/0b79ca1dc0f7429/rd6vg-12207). Nakoniec došiel k najrýchlejšiemu a najefektívnejšiemu riešeniu.

Často je náš cieľ vyriešiť problém. V minulosti taký problém mohol byť aj prenos nákladu. V rukách to išlo ťažko a bolo to zdĺhavé. A tak niektorej šikovnej osôbke v Mezopotámii napadlo, vytvoriť koleso. Zrazu sa dalo preniesť väčšie množstvo nákladu naraz, za kratší čas a celkovo to bolo efektívnejšie. Čo bol ale najväčší prínos, ušetrený čas, ktorý sa dal využiť inak a pokojne aj na nejakú ďalšiu produktívnu činnosť.

![AI by AI](/assets/umela_ne_produktivita.png "AI by AI")

_AI by AI_

## AJ S AI VIEME VYPRODUKOVAŤ LEPŠIE A HORŠIE VECI

Hypotetická situácia v inom paralelnom vesmíre:

Profesorka zadá napísať esej. Tak ju malý Peťko Horváth dá napísať AI. Napíše tam “esej, A4, paralela medzi Matrixom a podobenstvom o jaskyni”. Niečo mu to vypľuje, skopíruje a pošle profesorke. Nie zlé, ale ani nič extra, celkom nuda a pritom taká vďačná téma.

Avšak ak by sa inšpiroval Peťkom z iného vesmíru, mohol by to vytiahnuť do úplne iných sfér.

Ako by postupoval Peťko z prvého vesmíru:

1. Nechal GPT vytvoriť osnovu
2. Vytunil ju sám alebo doviedol GPT, aby to vytunila
3. Urobil rýchly research cez nejaký AI tool na tému Platónove podobenstvo o jaskyni
4. Veľa zdrojov, na ich prefiltrovanie použil sumarizáciu od iného AI toolu
5. Najlepšie si po preložení prečítal a zhrnul, alebo nechal zhrnúť kľúčové myšlienky
6. Požiadal AI tool napísať podľa osnovy a kľúčových myšlienok text s takým a takým štýlom, ktorý následne môže podľa svojich predstáv zdokonalovať alebo to napísal sám, nech tam má “kúsok seba”, prípadne svoj rukopis a priamo svoje slová a myšlienky. Existuje aj možnosť, že prvú a druhú možnosť nejakým spôsobom skombinuje.

Na to, aby sme efektívne zadali prompt, musíme vedieť o tej téme (čo vďaka AI je jednoduchšie, ako kedykoľvek predtým), aby sme vedeli, čo sa pýtať, a aby sme dostali to, čo potrebujeme. Výtvory AI vieme ďalej sami zdokonaľovať alebo ďalej využiť AI na zdokonaľovanie. Stále však platí, že **my** s tým musíme vedieť narábať a **my** musíme vedieť, čo a ako potrebujeme.

**Nie je to o tom, že AI urobí niečo namiesto nás. Je to o tom, ako to my vymyslíme, že to AI urobí namiesto nás. Analogicky je to to isté ako situácia s kolesom. Preto sú AI tools dokonalé nástroje na produktivitu.**

## NAČO VEDIEŤ POUŽÍVAŤ KNÍHTLAČ, PRÍPADNE PREPISOVAŤ AKO MNÍCH, KEĎ MÁME TLAČIAREŇ

**,,Takto zabudneme robiť činnosť XY!”**

Áno, táto myšlienka je pravdivá. Avšak to nie je bug, ale feature.

Na strednej škole sme sa mohli stretnúť s poznatkom, že moment sily vzhľadom na bod *O* je určený vzťahom:

Vektorový súčin veličín r*F = M

Nepamätáte si? To je úplne normálne. Jednoducho ste to nepotrebovali, preto ste to zabudli. Tento poznatok bol ale nahradený inou informáciou ako napríklad meno vašej lekárky, čo využijete asi viac.

Je to úplne prirodzený ba priam potrebný proces pre efektívne fungovanie nášho [mozgu](https://www.youtube.com/watch?v=JJvTPiVmq7E). Mozog jednoducho zabúda veľa vecí, je to tak výhodné a efektívne. Mnoho rutinných činností, ktoré ste robili počas dňa si už nepamätáte, pretože náš mozog to “vypustil”.

Analogicky sa deje to isté vo svete s tradíciami, povolaniami… Kedysi sme potrebovali mníchov, aby prepisovali knihy. Neskôr ich vymenila kníhtlač a mnísi sa mohli venovať niečomu inému a využívať svoju produktivitu a čas iným spôsobom. Kníhtlač dnes nahradili tlačiarne (múdro povedané, našiel sa substituent), ktoré využívajú zdroje efektívnejšie.

Niektoré veci, povolania… prirodzene nahradí niečo nové, užitočnejšie, lepšie alebo efektívnejšie. Nahradí ich niečo, čo využíva zdroje efektívnejšie.

Mnohokrát máme tým pádom ľahšie splnený cieľ a to je v prípade splnenia cieľov najdôležitejšie. Koniec koncov nám to šetrí náš čas a pozornosť a to sú tie najvzácnejšie veci, ktoré ako ľudia máme.

![AI nám vezme prácu a nahradí nás](/assets/ai-meme.png "AI nám vezme prácu a nahradí nás")
_AI nám vezme prácu a nahradí nás_


## ZMENA JE ŽIVOT

Je to tak. Žijeme v jednom obrovskom chaose, volatilite, rozbúrenom mori… No ale to je pecka, nie?

Sme ako takí [surferi](https://juraj.bednar.io/podcast/2022/06/13/slobodny-a-pripraveny-na-volatilny-svet-sloboda-ako-opcionalita/) (nie vo vyhnanstve) (1). Raz je oceán pokojný, inokedy rozbúrený. Buď nás vlny potopia, alebo sa na nich naučíme surfovať a vlny budú radosť, nie pohroma.

## ZÁVER

AI neukradne prácu, len ju zefektívni. My sa musíme tento nástroj naučiť používať. Niektoré povolania zaniknú, no môžu vzniknuť iné. Je to prirodzený proces. Preto treba byť [adaptabilný](https://juraj.bednar.io/product/kniha-velky-restart/) a nemiesto pokusu zmeniť niečo väčšie ako my, sa tomu radšej skúsme prispôsobiť alebo obrániť a naučiť sa s tým pracovať, prípadne sa [oboznámiť](https://wilderko.medium.com/%C4%8Do-m%C3%B4%C5%BEeme-o%C4%8Dak%C3%A1va%C5%A5-od-exponenci%C3%A1lneho-rozvoja-umelej-inteligencie-81c6bf34a296), čo v takej situácii robiť. Je to akokeby sa snažíme krikom zvrátiť dážď. Omnoho väčší zmysel má vedieť, ako taký dážď funguje, ísť z dažďa preč alebo si obliecť pršiplášť a vziať gumáky. Koniec koncov, ak máme tieto poznatky a využijeme ich na naše konanie, vieme možno z toho aj ťažiť. A ako hovorí môj veľmi dobrý a chytrý kamarát:

**,,Ľudia nech robia ľudské činnosti.”**

- - -

(1) pun intended

Aj tento článok pomohla dať dokopy AI :)