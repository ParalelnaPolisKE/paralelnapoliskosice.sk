---
title: 'Facebook: nestrácaj svoj čas'
author: Roman Vesely
cover: /assets/joshua-earle-183442-unsplash.jpg
tags:
  - návod
  - sociálne siete
  - facebook
---

Ľudia trávia na Facebooku mnoho času. Rôzne zdroje podávajú rozličné štatistiky - udávajú, že jeden užívateľ strávi (alebo stratí?) na tejto sociálnej sieti v priemere 30 minút až 2 hodiny času denne. Tieto čísla môžeme dosadiť do jednoduchej rovnice a zistíme, že za rok to je dokopy 7 až, ehm, 30 dní. Čo sa s tým dá robiť?

Samozrejme, vždy je po ruke rázny spôsob, ktorým je [zrušenie konta](https://samsebepan.sk/blog/12-mesiacov-nesledujem-facebook-ako-to-zmenilo-moj-zivot/). Nie je to však pre každého. Mnohí sa k sieti po nejakom čase vrátia, keď zistia, že im predsa len niečo chýba a hlavne, keď jeho zmazanie nie je z technologického hľadiska nikdy definitívne. Pre mňa je najdôležitejšia komunikácia s ľuďmi, a na Facebooku sú proste všetci. No na posielanie správ stačí aj Messenger. Ďalšími dôležitými komunikačnými kanálmi sú akcie (events) a rôzne skupiny (groups). Pre každého je to teda niečo iné.

Podstatné však je, že **najviac času zaberá prezeranie si nástenky** (news feed), na ktorej vidno statusy priateľov, či stránok. Všetko, čo zdieľajú, "lajkujú" alebo čo algoritmy v pozadí vyhodnotia ako zaujímavé práve pre teba. A vedia to naozaj dobre, o čom svedčí aj malá štatistika v úvode. Každá nástenka je iná, vytvorená tak, aby tam užívateľ strávil čo najviac času. Dôvod je jednoduchý - reklama a zisky z nej plynúce.

Ak sa pre teba zrušenie konta javí ako tá najlepšia voľba, gratulujem. [Zrušiť ho môžes v nastaveniach](https://www.facebook.com/help/delete_account/) a zvyšok článku sa tak pre teba stáva irelevantným. Akurát ťa ešte odkážem na článok zo [série o digitálnej bezpečnosti](https://www.paralelnapoliskosice.sk/rychlokurz-bezpecnosti), ktorý o [mazaní účtov](https://www.paralelnapoliskosice.sk/blog/2018-12-18-zmaz-ucty) hovorí viac.

Nižšie si ukážeme možnosti, pri ktorých zostane tvoj účet aktívny. Rýchle, menej náročné, možnosti, ktoré ale môžeš rovno preskočiť, ak sa chceš pozrieť na [trvalý spôsob](#trvaly-sposob) ako získať moc nad časom opäť do tvojich rúk.

## Rýchle možnosti

Najrýchlejšia a zároveň najjednoduchšia cesta, ako na Facebooku stráviť čo najmenej času, je pravdepodobne využitie doplnkov do prehliadača, ktoré nástenku spolu so všetkými zdieľaniami jednoducho skryjú. Či už sú to ľudia, rôzne stránky alebo skupiny.

> Kde nie je obsah, nie je dôvod tráviť čas.

Doplnky ako [Kill News Feed](https://chrome.google.com/webstore/detail/kill-news-feed/hjobfcedfgohjkaieocljfcppjbkglfd) alebo [News Feed Eradicator](https://chrome.google.com/webstore/detail/news-feed-eradicator-for/fjcldmjmjhkklehbacihaiopjklihlgg) (obe pre prehliadač Chrome), poprípade [Disable Facebook News Feed](https://addons.mozilla.org/en-US/android/addon/disable-facebook-news-feed/) alebo [News Feed Eradicator](https://addons.mozilla.org/en-US/firefox/addon/news-feed-eradicator/) (Firefox) robia práve to. Avšak tieto doplnky do mobilu nedostaneš, preto je ten stále pascou pre tvoj čas.

Pokročilejšou alternatívou, ktorá ponúka viac možností je inštalácia programov (a aplikácií v mobile), ktoré majú širšie zameranie než len na Facebook. Programy ako [Freedom](https://freedom.to/) alebo [Focustime](https://www.rescuetime.com/focustime) vedia úplne zablokovať prístup na zvolené webstránky. Skrz ne si vieš nastaviť, na ktorú webovú stránku nechceš mať v tom-ktorom čase prístup. Je to teda o niečo radikálnejší spôsob oproti doplnkom, pretože takto strácaš prístup k úplne všetkému a nedostaneš sa tak napríklad ani ku správam.

V použití týchto programov sa ale ukrýva aj ďalšia nevýhoda. Ty si musíš zvoliť, ktoré časy sú pre teba dôležité. Časy, v ktorých je pre teba rušenie neprístupné. Ale dokážeš správne určiť, kde majú byť tvoje hranice? Ak zvolíš krátke rozpätie, výsledný efekt bude malý. Ak bude rozpätie príliš dlhé, bude ťa to obmedzovať a lákať vypnúť zvolené nastavenia. Bude to niečo na spôsob pokus-omyl.

## Trvalý spôsob

Čo bude výsledkom nášho snaženia? Čistá, prázdna plocha:

![Prázdna Facebook nástenka](/assets/fb-feed.png)

Na nástenke nie je nič, čo by lákalo tvoju pozornosť. Výsledný efekt je rovnaký ako pri použití doplnkov, avšak je tu aj pridaná hodnota - totožne to bude vyzerať aj pri zobrazení webovej verzie na mobile. **Správne, navrhujem aplikáciu Facebook z tvojho mobilu odstrániť a pristupovať naň výlučne cez webový prehliadač.** Takto využiješ trvalý spôsob naplno. Výmena správ je na mobile cez web ale kostrbatá, preto zároveň odporúčam Messenger Lite, ktorý, ako už názov napovedá, ponúka len základné funkcie.

Ak sa do svojho účtu prihlásiš z iného prehliadača, či dokonca počítača, bude to vyzerať rovnako (dobre).

### Ako na to?

**Zruš sledovanie (unfollow) všetkým** priateľom, stránkam a skupinám. Viem, znie to príliš drasticky a podľa ich počtu aj nejaký čas potrvá, kým to všetko vyklikáš. Stačí to však spraviť len raz (a stále pri novom priateľovi, či "lajknutej" stránke). Takto sa ich príspevky nebudú na nástenke zobrazovať.

Keď nechceš prísť o úplne všetky informácie, ponúkajú sa ďalšie možnosti:

- nastav si notifikácie pri pre teba podstatných ľuďoch, stránkach alebo skupinách - o ich novinkách vždy dostaneš oznámenie
- ponechaj sledovanie napríklad pri desiatich najbližších ľuďoch, tvoja nástenka tak bude obsahovať len nutné minimum informácií

![Zrušenie sledovania na Facebooku](/assets/fb-unfollow.png)

Kým sa k výsledku dopracuješ, zaberie to nejaký čas, ale odmenou bude flexibilita a fungovať to bude na každej platforme.

A to je všetko!

## Čo ďalej?

Pre ešte väčší efekt je možné namiesto sledovania stránok prihlásiť sa na odber ich newsletterov. Pochopiteľne, ak ich ponúkajú. Už nejaký čas sa snaha o ich kvalitu zvyšuje, neodosielajú sa tak často (napríklad maximálne raz za týždeň) a tak obsahujú len tie najpodstatnejšie informácie. Jeden taký môžeš [nájsť aj u nás](https://www.paralelnapoliskosice.sk/newsletter).

Na mobile je vo Facebook aplikáciách možné vypnúť notifikácie, avšak len na maximáne 24 hodín. V systémových nastaveniach existuje možnosť vypnúť notifikácie pri konkrétnych aplikáciách natrvalo. Zároveň, Do not disturb mód je naozaj veľká pomôcka. Odbremení ťa od všetkého v čase, keď sa potrebuješ maximálne sústrediť.

Ďalšie tipy týkajúce sa minimalizmu si môžeš pozrieť na stránke [https://verekia.com/zeromalist/](https://verekia.com/zeromalist/) odkiaľ som už dávnejšie čerpal inšpiráciu (aj na tento článok).

Nakoniec mi neostáva nič iné len ti poradiť - menej času na Facebooku by nemalo znamenať viac času, napríklad, na [Twitter](https://twitter.com/parallelpoliske)-i :).

Photo by [Joshua Earle](https://unsplash.com/photos/C6duwascOEA?utm_source=unsplash&utm_medium=referral&utm_content=creditCopyText) on [Unsplash](https://unsplash.com/?utm_source=unsplash&utm_medium=referral&utm_content=creditCopyText)
