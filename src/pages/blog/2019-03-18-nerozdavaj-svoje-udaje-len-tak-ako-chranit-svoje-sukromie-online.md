---
title: Nerozdávaj svoje údaje len tak - Ako  chrániť svoje súkromie online
author: Lukas Cech
cover: /assets/mikhail-vasilyev-253977-unsplash-large-.jpg
tags:
  - online súkromie
  - ochrana súkromia online
  - anonymita online
---
Žijeme vo svete, kde sa hlavnou komoditou stávajú naše osobné údaje. Veľké spoločnosti ich o nás zbierajú z každej strany a buď ich predávajú ďalej - za účelom napríklad marketingu, alebo ich spracúvajú pre svoje účely. Prípadne na tieto dáta nazerajú iné organizácie, štátne či súkromné, ktoré z nich môžu vyvodiť rôzne závery.

Tak či onak - tak ako nikoho nie je nič do tvojho súkromia v tvojej hlave alebo v tvojom dome, tak nikto by nemal sledovať tvoje kroky online. Čo robíš, nakupuješ, na čo klikáš, aké témy, filozofie, náboženstvá ťa zaujímajú, komu fandíš a komu nie - sú všetko informácie, o ktorých **len ty rozhodneš, či ich chceš so svetom zdieľať alebo nie.** No v online svete to takto nie je.

To na čo klikáš, súbory cookies, tvoja história prehliadača, história nákupov, čo vyhľadávaš v Google (aké slová, frázy, témy) dnes sleduje nejedna big data či marketingová spoločnosť.

## V nasledujúcich krokoch ti poradíme, ako sa tomu čo najlepšie vyhnúť: ako sa anonymizovať online

Ochrana súkromia úž nie je novou témou a preto existuje veľa možností, ako sa chrániť. Niektoré sú jednoduché a dostupné každému, iné vyžadujú technické znalosti. Na úvod pomôže sledovať niekoľko základných a jednoduchých krokov, ktoré do veľkej miery obmedzia únik informácií o tvojom súkromí. Tieto platia ako na počítačoch, tak aj na mobiloch a nepotrebujú komplexné nastavenie, zväčša ich stačí len nainštalovať.

Ak si fanúšik pareto pravidla, tak toto je tvoja [<abbr>TL;DR</abbr>](https://www.urbandictionary.com/define.php?term=tl%3Bdr) verzia - **týmito krokmi dosiahneš 80% výsledkov za 20% práce**.

1. **Pozor na firmy so sídlom v US či UK**: Podľa [Privacytools.io](https://www.privacytools.io/#ukusa) je pri týchto firmách a ich produktoch najvyššia šanca, že ich sledujú aj iné organizácie, častokrát štátne. Takisto majú zákony nastavené tak, aby vyhovovali viac štátu ako súkromiu jednotlivcov. Ak na ochranu súkromia hľadíš seriózne, tak využívaj služby registrované mimo US či UK.
2. **Používaj prehliadač, ktorý dáva súkromie na prvé miesto** a je takto nastavený od výroby - odporúčame nový [Brave prehliadač](https://brave.com/). Je postavený na Google Chrome technológii, čiže na ňom fungujú aj Chrome rozšírenia, no blokuje reklamu a sledovanie tvojich aktivít ako štandard. Ak nepoužívaš Brave prehliadač, súkromie ti pomôžu ochrániť [rôzne rozšírenia](https://www.paralelnapoliskosice.sk/blog/2018-12-13-nainstaluj-si-doplnky-do-prehliadaca).
   * Chceš vedieť ako tvoj dnešný prehliadač (ne)chráni tvoje súkromie? Otestuj ho tu: <https://panopticlick.eff.org/>
   * Taktiež nie je na škodu používať inkognito okno ak nechceš aby sa tvoje kroky niekam ukladali
   * Ak chceš vyšší level ochrany, skús [Tor prehliadač](https://www.torproject.org/) (vyžaduje si ale trochu viac technickej zdatnosti)
3. **Nainštaluj si blokovacie rozšírenia** (skôr na PC ako na mobiloch), ktoré - blokujú reklamy, čo zrýchli prehliadanie, alebo blokujú sledovanie tvojich aktivít - [Privacy Badger](https://www.eff.org/privacybadger), [Ublock Origin](https://www.ublock.org/). [HTTPS Everywhere](https://www.eff.org/https-everywhere) prepne všetky weby, ktoré navštíviš na HTTPS (bezpečnejší protokol). Tejto téme sa detailnejšie venujeme v jednom z [článkov](https://www.paralelnapoliskosice.sk/blog/2018-12-13-nainstaluj-si-doplnky-do-prehliadaca) v rámci [**Rýchlokurzu digitálnej bezpečnosti**](https://www.paralelnapoliskosice.sk/rychlokurz-bezpecnosti).
4. **Nastav si ako predvolené vyhľadávače, ktoré chránia tvoje súkromie**. Odporúčame:
   * [SearX ](https://searx.me/)- open source, najnovší na trhu - je to [metavyhľadávač](https://en.wikipedia.org/wiki/Metasearch_engine) - čiže agreguje výsledky z viacerých vyhľadávačov, no v rámci tohto procesu chráni tvoju identitu: blokuje tracking cookies ostatných vyhľadávačov, nezdieľa s nimi tvoju IP adresu alebo históriu vyhľadávaní. [Viac tu](https://en.wikipedia.org/wiki/Searx).
   * [Startpage](https://www.startpage.com/) - veterán, chráni súkromie užívateľov už od 2006 - [funguje tak, že tvoje vyhľadávanie posunie Google](https://en.wikipedia.org/wiki/Startpage.com) a servíruje len výsledky z Google, no zároveň chráni tvoju identitu. Zjednodušene - je to akoby si na Google vyhľadával cez anonymné okno prehliadača.
   * [DuckDuckGo](https://duckduckgo.com/) - z časti open source, ale pozor, sídlo majú v US (ak ťa trápi [Key disclosure law](https://www.privacytools.io/#kdl)). Ich silnou stránkou je, že každému užívateľovi ukážu rovnaké výsledky na tie isté vyhľadávania - žiadna personalizácia a preto ani tzv. [Filter bubble](https://en.wikipedia.org/wiki/Filter_bubble).
   * Každý prehliadač má svoje Nastavenia, kde nájdeš sekciu pre predvolený vyhľadávač, kam tieto vieš pridať.
5. **Možno ťa sleduje aj firma, cez ktorú máš internet**
   * Aj tvoj internet provider vie sledovať čo robíš, na aké stránky chodíš, kde nakupuješ, zdravotný stav (podľa toho, čo vyhľadávaš a čítaš) a ďalšie informácie. Tieto informácie môžu potom ďalej predávať za účelom zisku. Čo sa s tvojimi údajmi deje po predaji? Dobrá otázka, na ktorú je jedna odpoveď - čokoľvek, ťažko povedať.
   * Ak tomu chceš naozaj zamedziť, nainštaluj si VPN: <https://www.privacytools.io/#vpn> - VPN v skratke zabezpečí / zašifruje všetky tvoje dáta - vyhľadávania, webstránky atď. Tak, že ich tvoj poskytovateľ internetu nevie prečítať. Samozrejme, dáta sú len také bezpečné, ako firma, ktorá poskytuje VPN, keďže oni k nim majú plný prístup - takže je dôležité si vybrať VPN poskytovateľa, ktorému dôveruješ.
6. **Kontroluj k akým údajom dávaš prístup a komu**
   * Každá appka či online registrácia si vyžaduje nejaké povinné údaje a potom viac nepovinných. Zamysli sa, či nestačí vyplniť len tie povinné. Alebo ako pravidlo stále vyplň len tie povinné. Nepovinné údaje tieto firmy nepotrebujú na sprostredkovanie danej služby, tak nie je dôvod ich rozdávať. Pýtajú si ich, lebo môžu, nie lebo to potrebujú pre danú službu.
   * Prever si už nainštalované appky a ich nastavenia - napríklad má Facebook prístup k tvojmu telefónnemu zoznamu? Potrebuješ to naozaj?
   * Máš niekde uloženú adresu, tvoje preferencie či politické / filozofické názory? Je to v tej appke potrebné? Potrebuje tá hra naozaj prístup k GPS údajom telefónu?

Či už uplatníš všetky alebo len niektoré kroky z tohto návodu, obmedzíš tak voľný únik tvojich osobných údajov firmám, ktoré ich môžu zneužiť. Prajeme príjemné, chránené a anonymné(-ejšie) surfovanie.

Zaujíma ťa viac ohľadom online bezpečnosti? Mrkni na náš [Rýchlokurz online bezpečnosti](https://www.paralelnapoliskosice.sk/rychlokurz-bezpecnosti).

Poznáš ešte nejaké riešenia, ktoré si nevyžadujú pokročilé zásahy alebo technickú zdatnosť? [Daj nám vedieť](https://www.paralelnapoliskosice.sk/kontakt).

Chceš sa zapojiť alebo nás nejako podporiť? [Možností je veľa - mrkni sem](/zapoj-sa) :).

_Photo by Mikhail Vasilyev on Unsplash_
