---
title: 'Odstráň oprávnenia zo starých zariadení'
author: Roman Vesely
cover: /assets/bekir-donmez-708863-unsplash-10.jpg
tags:
  - návod
  - rýchlokurz
---

[Naposledy sme skontrolovali služby](/blog/2018-12-15-audituj-integracie), ktoré majú stále prístup na naše účty. Teraz sa pozrieme na staré, nepoužívané zariadenia.

Jeden z prvých krokov, ktorý nasleduje po zaobstaraní nového mobilu (poprípade tabletu alebo iného zariadenia), je spojazdnenie e-mailu, synchronizácia peňaženiek, či pripojenie sa na sociálne siete. Služby, ktoré si takto pridáme, často uložia telefón na zoznam takzvaných dôveryhodných zariadení (v angličtine - trusted devices), čo je pohodlné pokiaľ dané zariadenie vlastníme. Avšak keď dané zariadenie stratíme, predáme alebo jednoducho vymeníme, málokedy ho z týchto zoznamov odstránime.

Určite nechceš, aby niekto napríklad nakupoval v tvojom mene v prípade, že sa dostane k niektorému zariadeniu, ktoré už nepoužívaš. Preto je dôležité toto zariadenie z používaných služieb odstrániť hneď ako ho vyradíš z prevádzky.

## Úloha

Prihlás sa do služieb, ktoré používaš a odstráň všetky zariadenia, ktoré už viac nevlastníš, alebo nepoužívaš. V zozname zariadení sa často nachádza aj dátum posledného použitia/prístupu, a tak vieš ľahko zistiť kedy a či bolo dané zariadenie použité na prístup do konta tej-ktorej služby.

Nižšie sa nachádza zoznam odkazov vedúcich na podstránky spojených s bezpečnosťou niektorých populárnych služieb. Pokús sa ale preveriť všetky účty, s ktorými mohli byť tvoje staré zariadenia prepojené, aj keď sa v zozname nevyskytujú.

- [Google](https://security.google.com/settings/security/activity)
- [Facebook](https://www.facebook.com/settings?tab=security&section=devices&view)
- [Twitter](https://twitter.com/settings/sessions)
- [Dropbox](https://www.dropbox.com/account/#security)
- [LinkedIn](https://www.linkedin.com/psettings/sessions)
- [GitHub](https://github.com/settings/sessions)
