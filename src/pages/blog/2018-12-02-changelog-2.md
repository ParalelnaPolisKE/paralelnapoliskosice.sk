---
title: 'Changelog #2'
author: Michal Takac
cover: /assets/changelog.jpg
tags:
  - changelog
---

Vítame ťa pri druhom pokračovaní nášho Changelogu. Zima je už tu, no nás zimný spánok nečaká, práve naopak - naše zmysly pracujú na plné obrátky!

## Čo sme spravili:

- Zúčastnili sme sa prvých dvoch dní [otváračky](https://paralelnapolis.sk/event/grand-opening/) Paralelnej Polis v Bratislave. Našim “západným bratom” sa podarilo vybudovať naozaj skvelý priestor, ktorý je pre nás inšpiráciou. Okrem dobrého pocitu a cenných poznatkov z početných diskusií si odnášame aj presvedčenie, že naozaj má význam budovať komunitu podobne zmýšľajúcich ľudí aj v Košiciach, a že je k tomu nevyhnutný fyzický priestor. Ideovo najdôležitejšia bola pre nás prednáška od Paľa Luptáka.
- Počas otvorenia [PPKE a predstavenia kryptomatu](https://www.facebook.com/events/959009994284372/) v kine Úsmev sa nám podarilo sprístupniť kúpu drinkov za kryptomeny.
- Spustili sme eshop na Openbazaare, kde si aktuálne môžete zakúpiť tričká s logom Paralelná Polis Košice a kartičku na mnemonic seed s 3D-tlačeným obalom - “Mnemokeeper”. Dostanete sa k nemu cez Openbazaar klienta na adrese <ob://QmXPTqsoreix47kvwG8SYRQyNr7kTJ74LU59YbdEEUG1MS/store>. Návod ako ho používať sme vydali ako [blogpost](https://www.paralelnapoliskosice.sk/blog/2018-11-20-spustili-sme-eshop-na-openbazaare).
- Vyššie spomenutý Mnemokeeper sme [open-sourcli](https://github.com/ParalelnaPolisKE/docs/tree/master/mnemokeeper), takže ak máš prístup k 3D tlačiarni, môžeš si ho sám vytlačiť.
- Tomáš Kanócz, jeden z našich zakladajúcich členov sa zúčastnil [panelovej diskusie v rámci akcie Night of Chances](https://www.facebook.com/notes/night-of-chances/decentraliz%C3%A1cia-kryptom%C3%A1nia-a-bud%C3%BAcnos%C5%A5-webu-ko%C5%A1ice-711-tuke/2537084719635311/) na Technickej univerzite v Košiciach spolu s osobnosťami ako Matej Nemček (zakladateľ prvého slovenského hackerspace, Progressbaru) a Juraj Karpiš (zakladateľ INESS, autor knihy Zlé peniaze).

## Na čom pracujeme:

- Pripravujeme integráciu open-source platformy [btcpayserver](https://github.com/btcpayserver/btcpayserver/) s PoS terminálom, ktorý plánujeme využiť pre zefektívnenie príjmania platieb v kryptomenách na našich akciách. Následne by sme radi naše riešenie ponúkli podnikom v Košiciach, ktoré by chceli krypto príjmať tiež.
- Na mesiac december pripravujeme sériu článkov o online bezpečnosti, ktorá vyvrcholí akciou plnou krátkych prednášok (lightning talks) s rovnakým zameraním. Viac info čoskoro!
- Začali sme skúmať možnosti prekladu [Surveillance Self-Defence príručky](https://ssd.eff.org/), projektu od Electronic Frontier Foundation. Na začiatok sa do toho púštame sami, no hľadáme možnosti efektívneho zapojenia komunity. Ak ťa baví prekladať a chceš sa niečo nové naučiť, neváhaj nás [kontaktovať](https://www.paralelnapoliskosice.sk/kontakt)!
