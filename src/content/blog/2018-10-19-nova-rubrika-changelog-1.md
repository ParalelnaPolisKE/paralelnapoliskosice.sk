---
title: 'Nová rubrika - Changelog #1'
author: Michal Takac
cover: /assets/changelog.jpg
tags:
  - changelog
---
Minulý týždeň sme na stretnutí členov košickej Paralelnej Polis, pri konzumácii chutného [Robin streetfoodu](https://www.facebook.com/RobinStreetFoodKE/) zakúpeného za krypto, riešili, na čom sme za posledné 2 týždne pracovali, ako vyzerá náš todo list a čomu sa budeme venovať v najbližších dňoch. Robíme to tak na každom podobnom stretnutí. Sme v období intenzívnych príprav a pracujeme na vybudovaní pevných základov pre Paralelnú Polis v našom krásnom meste.

[Roman](https://romanvesely.com/), jeden z našich členov, sa spýtal, či všetci členovia, supporteri a ľudia okolo Polisu vedia o všetkom, čo sa na týchto stretnutiach rieši a v podstate všeobecne čo sa spravilo alebo plánuje sa spraviť. Na manažovanie všetkých úloh používame známy softvér medzi projektovými manažérmi a softvérovými vývojármi s názvom Trello. Na Romanovu otázku som teda odpovedal “Veď jasné! Máme Trello pre členov!”.

Po chvíli sme si uvedomili, že to vlastne nemusí byť najlepší zdroj najnovších informácií pre úplne každého a tak sme si povedali, že by bolo vhodné spísať a vydať zoznam noviniek, spravených vecí a toho, čo sa pripravuje, v čitateľnejšej forme - taký “výcuc” z nášho Trella a spoločných stretnutí. Nie stále máme možnosť sa všetci stretnúť a tým pádom by bolo super takouto formou dať členom, priaznivcom a všeobecne komunite v našom okolí vedieť, čo sa posledný mesiac dialo. Chceme aby ste vy všetci vedeli, že nespíme! Naopak...

Týmto by sme teda chceli spustiť rubriku **“Changelog”** - pojem u vývojárov dobre známy - v ktorej budeme uverejňovať novinky z posledného mesiaca. Spravidla bude Changelog vychádzať prvý deň v mesiaci a bude mapovať mesiac pred ním. Ten prvý, “beta verziu”, uverejňujeme výnimočne v druhej polovici mesiaca, no chceme sa už teraz podeliť o novinky, pretože sa nás na ne pýta mnoho ľudí.

## Changelog “1.0” alebo “testovacia beta verzia”

### Čo sme minulý mesiac spravili:

- Spustili sme kampaň s pracovným názvom “Cesta k slobode”, na ktorej sme pracovali počas druhej polovice letných prázdnin. Určite ste si všimli v meste rozvešané “bubliny” s rôznymi sarkastickými výrokmi namierenými na Bitcoin a kryptomeny všeobecne. Týmto guerilla marketingom sme chceli prilákať zvedavcov a podnietiť u nich záujem o Paralelnú Polis. Podarilo sa nám zacieliť na vyše 120 ľudí! Tešíme sa z toho a dúfame, že po prejdení celej “cesty k slobode” sa vám podarilo dostať sa k nášmu krypto ATM. Pár ľudí nás kontaktovalo ohľadom ponuky o pomoc z čoho sa tešíme dvojnásobne!
- Spustili sme krypto ATM (bankomat na kryptomeny - “BATM”) od firmy General Bytes, ktoré je zatiaľ v testovacej prevádzke. Je umiestnené v kine Úsmev, vo foajé. Počas testovacej prevádzky je maximálny nákup krypto do 100€ za transakciu a pozastavený predaj kryptomien. Chceme odchytať všetky muchy pred tým, než pôjdeme naplno :).
- Spoločne s dohodou o umiestnení BATM sme s ľuďmi z kina Úsmev nadviazali spoluprácu a už teraz sa nevieme dočkať oficiálneho spustenia Paralelnej Polis práve v kine Úsmev, a to presne 14. novembra 2018. Viac info čoskoro, sledujte náš [facebook](https://www.facebook.com/paralelnapoliske/).
- Spustili sme našu webstránku [www.paralelnapoliskosice.sk](www.paralelnapoliskosice.sk), na ktorej sa okrem ostatných členov výrazne podieľal [Roman](https://romanvesely.com/) s [Matúšom](https://www.matusdesign.com/), za čo im ďakujeme!
- Začiatkom mesiaca sme sa zúčastnili konferencie [Hackers Congress Paralelní Polis](https://neworder.hcpp.cz/) v Prahe. Bola to skvelá skúsenosť, niektorí z nás sa zúčastnili po druhý krát a odporúčame všetkým navštíviť budúci ročník. Je potrebné striehnuť na lístky, pretože ich cena stúpa s klesajúcim počtom. Každý rok sa rozchytajú ako teplé rožky :). Niečo o tom ako sme sa mali napíšeme na pripravovanom blogu.
- Dali sme vyrobiť tričká s logom Paralelná Polis Košice. Plánujeme ich nahodiť na openbazaar a pár si necháme pre členov. Ak máte záujem rezervovať si nejaké už teraz (dostupné sú veľkosti L, M a S), napíšte rovno na [info@ppke.sk](mailto:info@ppke.sk). Cena jedného kusu je 20€, platba bude možná v BTC, LTC alebo XMR.

### Na čom pracujeme:

- Intenzívne hľadáme vlastné priestory. Chceli by sme v nich taktiež prevádzkovať Bitcoin Coffee, koncept po vzore pražskej a bratislavskej Paralelnej Polis, a teda by mali vyhovovať určitým štandardom. Ak viete niekto o zaujímavých priestoroch, ktoré by sme mali určite vidieť, neváhajte nám napísať na [info@ppke.sk](mailto:info@ppke.sk)!

Toľko od nás za september (a časť októbra) v Changelog-u #1!
