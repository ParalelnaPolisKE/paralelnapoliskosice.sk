---
title: "Changelog #8 - špeciál"
author: Michal Takac
cover: /assets/changelog-8.jpg
tags:
  - changelog
---
Takto na pomedzí leta a jesene prichádzame s už nepravidelným, no za to tentokrát o čosi iným Changelogom čislo 8.

Počas víkendu 19.9.-20.9.2020 bol na pláne špeciálny program. Stretli sme sa totiž s Paľom a Katkou z Bratislavskej Paralelnej Polis u nás v Košiciach!

![](/assets/signal-2020-09-19-144404.jpeg)

Situácia ohľadom koronavírusu zamiešala karty v nejednej organizácii. Jedným z dôsledkov bol aj [update Paralelnej Polis 2.0 na 3.0](https://paralelnapolis.sk/paralelna-polis-3-0-transformacia/), vytvorením cloudového spoločenstva a presun do online sveta. Mali sme ale pocit, že pri určitých podmienkach sa vieme stretnúť aj osobne. Vybrali sme preto niekoľko miest vo vonkašom priestore a zorganizovali malú prehliadku Košíc.

![](/assets/signal-2020-09-19-151013.jpeg)

> Brainstormingu sa najlepšie darí, keď človek kráča. Vyšlapali sme si to teda cez les až na Vyhliadkovú vežu. Nekonečné diskusie pri krásnych výhľadoch za krásneho počasia? To chceš!

V sobotu večer bola na pláne prednáška od Paľa, opäť pod holým nebom, v parku v bezprostrednej blízkosti budovy Finančnej správy, ktorej fasáda mala slúžiť ako podklad pre premietanú prezentáciu. Outdoorové premietanie sa nezaobišlo bez kontroly mestskými ochrancami zákona a tak sme sa rozhodli radšej využiť betónový plot okolo parku. Pre každého, kto sa zúčastnil, bolo pripravené občerstvenie v podobe bioproduktov z domácej produkcie.

![](/assets/signal-2020-09-19-210423.jpeg "Mestská polícia sa zúčastnila Prvého krypto príjmania a násednej kryptoomše.")

> Mestská polícia sa zúčastnila Prvého krypto príjmania a násednej kryptoomše.

![](/assets/studiuo_osvaldova_nr_2020-2951_cropped.jpeg)

Paľova prezentácia pod názvom “Pozor, vizita!” nás preniesla históriou vzniku Paralelnej Polis, ukážkou voluntarizmu v praxi ako aj nástrahami budovania komunít. Svojím obsahom obsiahla viacero tém a smerovala k podstate tohto víkendového stretnutia - ako nemrhať energiou na zmenu sveta, ale aktivizovať sa budovaním systémov a svetov, ktoré chceme aby v budúcnosti existovali. Pri týchto šľachetných cieľoch ale netreba zabúdať na prístup k ľuďom prichádzajúcich do stretu s myšlienkami Paralelnej Polis z rôznych ciest životom. Každý sme jedinečná osobnosť a často prichádzame s nánosmi vlastných presvedčení, ktoré nedovoľujú pri prvom kontakte pochopiť dôležitosť existencie paralelných spoločností a paralelných riešení. No obvykle niekde vovnútri tleje oheň symbolizujúci snahu nájsť inú cestu, otvoriť sa inému pohľadu na vec a pochopiť, že vo väčšine prípadov je bojovať s veternými mlynmi strata času. Títo ľudia musia sami chcieť. Na zreteli musíme mať aj to, že nezdružujeme iba ľudí z IT brandže, sme otvorená komunita. Kryptoekonomika nám otvorila nové možnosti a tie by sme mali vedieť komunikovať ľudom so záujmom o Paralelnú Polis a paralelné riešenia postavené na týchto konceptoch, či sú to záhradníci, poľnohospodári, právnici, doktori, umelci alebo učitelia. Zároveň ale musí každý pochopiť, že v komunite Paralelnej Polis nenájdu investičné stratégie, ako zbohatnúť za týždeň a kúpiť si to vysnívané Lambo.

![](/assets/pozor-vizita.jpg)

Jednou z tém bol aj náš boj o fyzický priestor pre aktivity Polis v Košiciach. Kvôli Covid-19 sa naša komunita v tejto téme názorovo rozchádza. Viacero aktivít je možné preniesť do online sveta, no pri niektorých, ktoré zahŕňajú manuálnu prácu v skupine, hardvér alebo nevyhnutný kolaboratívny prístup, je výhodnejšie mať miesto na stretnutie. Dôležitú myšlienku k tejto problematike, s ktorou sa hádam všetci stotožňujeme, by som rád citoval priamo z prezentácie:

**“Paralelná Polis nie je budova, ale myšlienka. Berme to ako záťažový test, či sa komunita pri absencii fyzických priestorov rozpadne alebo prežije…”**

Súčasťou prezetácie boli aj videoodkazy od Juraja Bednára a Wildera, spoluzakladateľov Paralelnej Polis v Prahe a Bratislave, vďaka ktorým sme chytili dobrý vietor do plachiet. Uvedomili sme si, že to čo robíme a ako to robíme má zmysel a aj keď to ide pomaly, má význam pokračovať. Vytvárať nové cesty k slobode. Oslobodzovať tých, ktorí o to majú naozaj záujem.

Po open-air prednáške nasledovala nočná guerillová akcia. Nabití pozitívnou energiou od Juraja sme na rôznych miestach osadili svietiace tabule v tvare bublín, ktoré odkazujú na projekt [vojdivon.sk](https://vojdivon.sk/), združujúci zoznam spriatelených projektov a organizácií.

![](/assets/signal-2020-09-19-214840_001.jpeg)

![](/assets/signal-2020-09-20-142051.jpeg)

Sobotňajší program sa pretiahol až do ďalšieho dňa, nesúc sa v znamení nekonečnej energie spontánnou účasťou na tajnej techno párty pod holým nebom. Opäť nechýbali ani miestny ochrancovia zákona, v ktorých sme si takto počas víkendu niekoľkokrát zosobnili interface so štátom.

Závarečnou diskusiou pri nedeľnom obede sme ukončili spoločný víkend. Sme radi, že toto stretnutie sa v čase neistoty ohľadne Covid-19 nakoniec podarilo zorganizovať.

Za jediný nedostatok považujem dočasnú nutnosť platby štátnym shitcoinom v prevádzkach, ktoré sme navštívili. Odnášame si ale cenné rady ako pristupovať k diskusii o príjmaní kryptomien s lokálnymi biznismi. Stotožňujeme sa s tým, ze nejde len pridanie alternatívneho typu platby. Je to odomknutie nového pohľadu na svet. Je to cesta von.

A nezabudnite! 2.-4. októbra sa uskutoční v poradí siedmy Hackers Congress Paralelní Polis, kombinovane online ale takisto fyzicky, v priestoroch Paralelní Polis v pražských Holešovicích. Tohtoročná téma je Digitálna totalita.

<https://digital-totality.hcpp.cz/>

Za fotky ďakujeme Peťovi Čintalanovi.
