---
title: Komunitný preklad bezpečnostnej príručky
author: Roman Vesely
cover: /assets/photo-together.jpg
tags:
  - oznam
---

Na konci roku 2018 sme preložili projekt zameraný na digitálnu bezpečnosť a zverejnili ho v sekcii [Rýchlokurz digitálnej bezpečnosti](/rychlokurz-bezpecnosti), čo nakoniec vyústilo aj do [verejnej udalosti s prednáškami](https://www.youtube.com/watch?v=O07XXNpwSgc). Ako napovedá aj názov, rýchlokurz nezachádza úplne do hĺbky. Niektoré témy nerozoberá vôbec a dá sa teda považovať len za úvod do tejto širokej oblasti. Preto sme si zobrali na mušku niečo väčšie a ty nám v tom môžeš pomôcť!

## O čo ide?

Príručka [Surveillance Self-Defense](https://ssd.eff.org/) je online sprievodca vytvorený za účelom informovať o problematike online špehovania, učí ako posúdiť riziká a ako sa voči nim brániť. Popisuje postupy a nástroje, ktoré môžu pomôcť pri ochrane dát, komunikácie, či súkromia pred nechcenými osobami, alebo vládou v každodennom živote.

Príručka vysvetľuje základné pojmy pre ľudí s malými technickými znalosťami a obsahuje mnoho pokročilých tém vhodných pre široké spektrum skúsených ľudí. Rozoberá princípy silných hesiel a ich uchovávanie, použitie šifrovanej komunikácie (email, instant messaging), prácu s dátami, tvorbu bezpečnostných plánov, nastavenie programov na rôznych operačných systémoch a mnohé iné.

Vhodná je teda pre tých, ktorých sa bezpečnosť nejakým spôsobom dotýka. Pre aktivistov, novinárov, vedeckých výskumníkov, ľudí z minoritných, alebo marginalizovaných skupín. Vlastne, doslova pre každého.

Veríme, že **ochrana** v digitálnom svete je potrebná nielen pre ľudí zaujímajúcich sa o (krypto)technológie - **je potrebná pre všetkých** - keďže už len málokto nie je jeho súčasťou. Naším cieľom je priniesť potrebné návody aj pre ľudí, ktorí anglický (alebo iný dostupný) jazyk neovládajú.

Nakoľko pôvodní tvorcovia príručky, [Electronic Frontier Foundation](https://www.eff.org/), neplánujú pridávať nové jazyky (ktorých je mimochodom jedenásť) na originálnu doménu, slovenský preklad bude hostovaný na vlastnej doméne, vytvorenej špeciálne pre túto príručku.

Pred nejakým časom sme na preklade začali pracovať, ale zapojiť sa môže, samozrejme, každý.

## Pomôž nám s prekladom!

Ak ovládaš anglický jazyk, pomôž nám s prekladom a prines tak dôležité poznatky aj tým, ktorí sa v zahraničných zdrojoch neorientujú. Obsahu je naozaj veľa a bude treba desiatky, možno stovky hodín spoločnej práce. Prosíme ťa preto o pochopenie a strpenie. Môže trvať mesiace, kým sa nám podarí spoločnými silami príručku dokončiť.

Zároveň ťa vyzývame o zdieľanie tejto výzvy na preklad medzi tvojimi známymi pre podporu účasti väčšieho množstva ľudí.

Prejdi na [dokument s prekladom a návodom ako postupovať](https://docs.google.com/document/d/15H1HjMughUThNjEXWMAv6FtqPlHI2V5DyC1fq0qBc2E/edit?usp=sharing).

Ďakujeme za tvoju ochotu venovať svoj voľný čas na dobrú vec!
