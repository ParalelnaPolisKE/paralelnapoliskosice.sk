---
title: 'Changelog #7'
author: Michal Takac
cover: /assets/changelog.jpg
tags:
  - changelog
---
Pripomíname sa s jesenným Changelogom pod číslom 7. Možno to vyzerá, že sa nič nedeje, ale pod pokrývkou “buble” guláš mnohých aktivít. Na zimný spánok sa rozhodne nepripravujeme, ale makáme na prípravách k ešte viac produktívnej zime. Ciele, ktoré sme si na tento rok vytýčili sa pomaly ale isto kompletizujú a sme veľmi šťastní z toho, ako sa veci posúvajú vpred (pomaly, ale predsa!).

## Čo sme spravili:

* Pohli sme sa vpred s prekladom príručky [Surveillance Self-Defense](https://ssd.eff.org/) (sprievodca vytvorený za účelom informovať o problematike online špehovania). Chalani pracujú aj na vytvorení slovenských titulkov k videám, ktoré tvoria doplňujúci materiál k online príručke. [Roman](https://romanvesely.com/) k tomu napísal aj [nový článok](https://www.paralelnapoliskosice.sk/blog/2019-10-31-komunitny-preklad-bezpecnostnej-prirucky), v ktorom vás všetkých vyzýva k pomoci a spolupráci na prekladoch. Pomôž nám!
* Vytvorili sme jednoduchý web [vojdivon.sk](https://vojdivon.sk/), na ktorý smeruje druhé pokračovanie guerilla marketingu.
* Nahrali sme zatiaľ štyri časti podcastu. Je to pre nás nová skúsenosť a začalo nás to baviť!
* Máme pripravených niekoľko architektonických návrhov a kompletizujeme vizuál interiéru budovy (vďaka [Zuzi](https://www.facebook.com/zuzana.dudikova.56)!).

## Na čom pracujeme:

* Robíme všetko pre to, aby sme mohli prevziať budovu do užívania a začali rekonštrukčné práce už začiatkom nového roka.
* Dokončujeme a graduálne spúšťame druhé pokračovanie guerilla marketingu v podobe čiernych bublín s logom trojuholníka, rozmiestnené po Košiciach. Chceme ním smerovať ľudí k platforme Paralelnej Polis ako open source projektu a propagovať myšlienku “opt-out” (bola to aj hlavná myšlienka tohtoročnej konferencie Hackers Congress a všeobecne je to jedna z hlavných tém projektu Paralelnej Polis), že vyjsť von zo systému sa dá (ak človek chce) a zároveň poukázať na komunity v rôznych mestách.
* Spustenie podcastu sa nám trochu posunulo, pretože ešte pracujeme na úpravách prvých častí. Už to ale nebude dlho trvať, sľubujeme!
